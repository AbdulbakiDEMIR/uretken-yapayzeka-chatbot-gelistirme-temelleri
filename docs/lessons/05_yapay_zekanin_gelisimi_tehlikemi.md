# Yapay Zekanın gelişimi bir tehlike mi?

Teknolojik gelişmeler, insanlığın bilgiye erişim ve üretkenlik süreçlerini her zaman dönüştürmüştür. Günümüzde yapay zekâ ve büyük dil modellerinin yükselişiyle birlikte, özellikle yapay zekanın gelişmesiyle üretken yapay zekâ sistemlerinin yazılım geliştiriciler, akademisyenler ve diğer meslek grupları üzerindeki etkisi sıkça tartışılmaktadır. “Yapay zeka işimizi elimizden alacak mı?” sorusu, aslında yıllar önce “Google bizi hazıra mı alıştırıyor veya araştırma yeteneğimizi mi azaltıyor”, daha öncesinde “Stack Overflow gibi platformlar yazılımcıların yeteneklerini köreltiyor mu?” şeklinde gündeme gelen tartışmaların bir devamı gibi değil mi?

## Teknolojik Devrim ve İnsanlık
2000'li yılların başında, internetin yaygınlaşmasıyla birlikte Google, herkes için anında bilgiye ulaşmayı mümkün hale getiren devrim niteliğinde bir araç hâline geldi. O dönemde hatırlarsanız ödevlerimizi Google üzerinden hazırladığımızda veya derinlemesine araştırma yapmadan "kopyala-yapıştır" yöntemiyle Google’dan bilgi almanın hangimize katkısı oldu? Veya bu bilgilerin hangisini hatırlıyoruz? Zira yüzeysel bilgi edinme alışkanlığı, bireylerin konular üzerinde derinlemesine düşünmesini ve analiz yeteneğini geliştirmesini engellediği bir gerçek. Haliyle günümüzde bu eleştiriler artık Google değil, ChatGPT gibi üretken yapay zeka sistemleri için dile getirilmektedir.

## Yapay Zeka ve İnsan Becerilerinin Evrimi
Ancak burada asıl mesele, bir aracın kullanım şeklidir. Google, Stack Overflow veya ChatGPT gibi bilgi kaynaklarını bilinçsizce ve ezbere kullanmak, gerçekten de öğrenmeyi engelleyebilir. Örneğin, Stack Overflow'dan bir kod parçasını anlamadan kopyalamak ve projeye dahil etmek, yazılımcının problem çözme becerilerini geliştirmesine katkı sağlamaz. Benzer şekilde, ChatGPT’den alınan bir kodu veya metni sorgulamadan doğrudan uygulamak da teknik bilgi seviyesini ilerletmeye yardımcı olmaz. Fakat bu tür araçlar bilinçli ve amaçlı bir şekilde kullanıldığında, kullanıcıların bilgiye erişimini hızlandıran ve problem çözme yetilerini güçlendiren müthiş destek sistemlerine dönüşebilirler.

Özellikle yazılım sektöründe, bir geliştiricinin başarısı yalnızca elindeki araçlara değil, o araçları nasıl kullandığına da bağlıdır. Stack Overflow yıllar boyunca milyonlarca geliştiriciye çözüm sunmuş, ancak gerçekten başarılı olanlar yalnızca çözümleri kopyalayanlar değil, aynı zamanda o çözümleri analiz eden, yorumlayan ve kendi projelerine uyarlayanlar olmuştur. Aynı şekilde, ChatGPT ve farklı AI araçları da bir yazılım geliştiricisine rehberlik edebilir, farklı yaklaşımlar sunabilir ve yeni fikirler üretebilir. Ancak temel mühendislik bilgisini edinmeden yalnızca ChatGPT’nin ürettiği içerikleri kopyalamak, kişisel gelişimi ve mesleki ilerlemeyi sekteye uğratabilir.

![{8EB6F74E-1F8C-49F0-9E6E-C10B76923E73}](https://github.com/user-attachments/assets/55fcccd6-29c4-456c-afae-62758943c1e2)

---

## Yapay Zeka ve İş Gücü: Tehdit mi, Yardımcı mı?
Bu noktada, yapay zeka araçlarının sadece iş gücünü tehdit etmediğini, aksine insan becerilerinin daha yaratıcı bir biçimde evrilmesine yardımcı olabileceğini de vurgulamak önemlidir. Yapay zeka, karmaşık ve tekrarlayan görevlerin yerine getirilmesini sağlarken, insanları daha stratejik, analitik ve yaratıcı düşünmeye yönlendirebilir. Örneğin, yazılım geliştiricileri, AI destekli araçlarla kod yazmayı hızlandırabilir ve hata düzeltme süreçlerini kolaylaştırabilir, ancak nihayetinde projelerinin tasarımı ve yeni çözümler geliştirilmesi konusunda insan zekâsının önemi devam edecektir. Bu, insan ve yapay zekanın birlikte çalıştığı bir işbirliği modeline işaret eder.

WEF'in 2025 İşlerin Geleceği Raporu'na göre, 2030 yılına kadar mevcut işlerin %22'sinin dönüşüme uğraması beklenmektedir. Bu dönüşüm, 170 milyon yeni iş yaratılmasını ve 92 milyon mevcut işin ortadan kalkmasını öngörmektedir. Sonuç olarak, net 78 milyonluk bir iş artışı söz konusu olacaktır. 

Yapay zekanın bazı işleri otomatikleştirme potansiyeli, bazı meslekleri tehdit edebilir, ancak aynı zamanda yeni iş alanları da yaratmaktadır. Örneğin, AI sistemlerinin geliştirilmesi ve bakımı, veri bilimcileri ve yapay zeka mühendisleri gibi yeni iş alanları doğuracaktır. Yapay zeka, iş gücünü tehdit etmek yerine, insanların daha yaratıcı, stratejik ve verimli çalışmalarına olanak sağlayacak bir araç olarak karşımıza çıkmaktadır. Ancak burada önemli olan, iş gücünün bu yeni evrime nasıl adapte olacağı ve bu dönüşümün etik boyutlarının nasıl ele alınacağıdır.

---

<img src="https://github.com/user-attachments/assets/275d1720-f0be-4bee-9ab6-74236095de08" alt="Yapay Zeka ve Etik" width="500"/>

## Yapay Zeka ve Etik: Kararların Sorumluluğu  

Yapay zekanın etik kullanımı, hızla gelişen bu teknolojilerin getirdiği en büyük zorluklardan biridir. AI'nın karar verme süreçleri, eğer doğru bir şekilde eğitilmezse, yanlış veya önyargılı sonuçlara yol açabilir. Bu nedenle, AI'nin etik kullanımı, sadece teknolojiyi geliştirenlerin değil, aynı zamanda toplumu oluşturan her bireyin sorumluluğundadır. AI'nın nasıl eğitildiği, verilerin doğru ve adil bir şekilde kullanılması gerektiği gibi meseleler, yapay zekanın yalnızca doğru değil, etik kararlar almasını sağlamak için kritik öneme sahiptir.

## Yapay Zekanın Riskleri  

### 1. Bias (Önyargı) ve Ayrımcılık  
Yapay zeka sistemleri, eğitildikleri verilerden doğrudan etkilenir. Eğer bu veriler taraflı veya belirli bir grubun aleyhine olacak şekilde dengesizse, AI kararları da önyargılı olabilir. Örneğin:  

- **Amazon’un işe alım AI modeli** geçmiş işe alım verilerine dayandığı için kadın adaylara karşı ayrımcılık yaptı. [Erişim Linki](https://medium.datadriveninvestor.com/amazon-scraps-secret-ai-recruiting-engine-that-showed-biases-against-women-995c505f5c6f) 
- **Bankacılık sektöründe** AI tabanlı kredi değerlendirme sistemlerinin, siyahi ve azınlık gruplara daha düşük kredi skoru verdiği tespit edildi. [Erişim Linki](https://www.propublica.org/article/bias-in-criminal-risk-scores-is-mathematically-inevitable-researchers-say)

#### Çözüm:  
- AI modelleri eğitilirken kullanılan veri setleri çeşitlendirilmelidir.  
- Algoritmalar düzenli olarak bağımsız denetimlerden geçmelidir.  
- **Açıklanabilir yapay zeka (Explainable AI – XAI)** kullanılarak, yapay zekanın neden belirli kararlar verdiği şeffaf hale getirilmelidir.  


### 2. Güvenlik Tehditleri ve Siber Riskler  
Yapay zeka, siber saldırılarda hem saldırganlar hem de savunma sistemleri için kullanılabilir. Örneğin:  

- **Deepfake teknolojileri** sayesinde sahte video ve ses kayıtları üretilerek dezenformasyon yayılabilir.  
- **AI destekli otomatik saldırılar**, büyük ölçekli veri sızıntılarına neden olabilir.  

#### Çözüm:  
- AI destekli güvenlik sistemleri geliştirilerek tehditlerin önceden tespit edilmesi sağlanmalıdır.  
- Yapay zeka tabanlı dezenformasyonla mücadele için yeni algoritmalar geliştirilmelidir.  
- Yapay zekanın etik kullanımını teşvik eden düzenlemeler uygulanmalıdır.  


### 3. Otonom Sistemler ve Sorumluluk Problemi  
Otonom araçlar veya yapay zeka tabanlı sağlık sistemleri gibi kritik alanlarda kullanılan AI sistemlerinin verdiği kararların sorumluluğu kimde olacak? Bir yapay zeka sistemi yanlış teşhis koyarsa veya otonom bir araç kaza yaparsa, bunun hukuki ve etik sorumluluğu nasıl belirlenecek?  

#### Çözüm:  
- Yapay zekanın **yasal çerçevesi** netleştirilmeli, AI’nin hatalarından doğacak hukuki sonuçlar açıkça tanımlanmalıdır.  
- Otonom sistemlerde **tam otomasyondan ziyade insan denetiminin** korunması sağlanmalıdır.  

## Yapay Zeka Regülasyonları ve Alınması Gereken Önlemler  

Dünyada yapay zekanın etik kullanımı ve regülasyonları üzerine önemli adımlar atılmaktadır.  

- **Avrupa Birliği**: **AI Act** düzenlemesi, yüksek riskli AI uygulamalarını denetlemeyi amaçlamaktadır.  
- **ABD**: **AI Bill of Rights**, vatandaşları AI’nin olası zararlarına karşı koruma altına almayı hedeflemektedir.  
- **Türkiye**: **BTK ve TÜBİTAK**, AI’nın etik kullanımına yönelik çalışmalar yürütmektedir.  

#### Yapay zekanın insan haklarına zarar vermeden ilerleyebilmesi için:  
- **Uluslararası etik standartlar** oluşturulmalı ve ülkeler arası iş birliği sağlanmalıdır.  
- **Şeffaflık ve hesap verebilirlik** ilkeleri benimsenmelidir. AI kararları sorgulanabilir olmalıdır.  
- **Dijital okuryazarlık artırılmalı**, bireyler yapay zekanın nasıl çalıştığı ve etkileri konusunda bilinçlendirilmelidir.  

Bu önlemler, yapay zekanın kontrolsüz bir şekilde gelişmesini önleyerek, teknolojinin insanlığa en verimli ve etik şekilde hizmet etmesini sağlayacaktır.


### Kaynakça
1. Dünya Ekonomik Forumu. "**2025 İşlerin Geleceği Raporu**"  [Erişim Linki](https://www.weforum.org/publications/the-future-of-jobs-report-2025/)
